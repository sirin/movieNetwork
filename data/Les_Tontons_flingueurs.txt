georges lautner'in 1963'te çektiği film. başrollerde lino ventura ve bernard blier var. özellikle dönemin amerikan sinemasında sıkça karşılaşılan, fransız yeni dalgası ile à bout du souffle gibi filmlerde de boy gösteren "gangster dünyası" ile alay eden oldukça başarılı bir komedi filmi. gangsterlik günlerini geride bırakıp traktör şoförlüğü yapan fernand, eski dostu ve mafya örgütünün başı olan louis le mexicain tarafından çağırılır. le mexicain ölüm döşeğindedir ve her şeyini fernand'a teslim eder. bizler de fernand'ın başkaldıran gangsterler ve le mexicain'in evi, özellikle de kızıyla baş edişini izleriz. tabii bu ev kısmı, filmin komedi yönünü biraz da olsa dengelemek için oradadır. bazı anlarda gereksiz yere uzatıldığı hissine kapılınabilir. ama ardından gelecek komik bir sahne hemen bu düşüncelerden sıyrılmanızı sağlar. volfoni kardeşlerin silahlarıyla fernand'ın evine geldiği; fakat mutfakta gerçekleşmesi beklenen silahlı çatışmanın yerine önce hep birlikte oturup sandviçlere güzelce tereyağ sürdükleri, sonra da sarhoş olup ağlayarak eski anılarını anlattıkları sahne için bile izlemeye değer. belirtmekte yarar var; film fransız-alman-italyan ortak yapımıdır. "asıl kötü adam"ın alman olması, fernand'ın korumalığını yapan karakterin de italyan olması bunun sonucudur. filmin bu üç ülkede çekilmiş versiyonları mevcuttur. alman ve italyan versiyonları oldukça başarısız olmuş, unutulup gitmiştir. her izleyişte güldüren les tontons flingueurs ise bugünlere gelmeyi başarmıştır.
