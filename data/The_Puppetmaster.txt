1993 yapımı hou hsiao-hsien filmi. önceki filmlerinden dust in the wind*(1986), daughter of the nile*(1987) ve city of sadness'da*(1989) aktör olarak küçük rollerde görünen li tien-lu'nun gerçek yaşam hikayesinden esinlenen hsiao-hsien, tayvan tarihinin bir kısmına göz atıyor the puppetmaster'da. nitekim film, city of sadness'la başlayan ve goodbye south, goodbye*(1996) ile tamamlanan, yönetmenin kendi ülkesininin tarihini anlattığı üçlemenin ortasında konumlanmış. 1895'de tayvan'ın japonya tarafından ele geçirilmesinden ikinci dünya savaşı'nın sonlarına uzanan bir aralığı kapsıyor. buraya dek yazılanların hissettiriyor olabileceği gibi öyle sıkıcı bir tarihi/politik film de değil pek. her şeyden önce, kendine has ve oturmuş bir anlatımı var hsiao-hsien'in. bir yandan artik 80'ini geçmiş li tien-lu'nun, küçüklüğünden başlayarak geçmişini bizzat dile getirmesini izliyoruz, bir yandan aktörler tarafından canlandırılmış hallerini. anlatılmayanlar da gayet yansıyabiliyor peliküle. bir nevi belgesel ama formu alabildiğine değişmiş. dramatizasyonlarda kamera çoğunlukla uzakta durarak, seyirciye adının kaynağını hatırlatıyor: seyretmek. odadaki üçüncü bir şahışmışçasına tanıklık etmek ve gözlemlemek. bu bölümlerde yakın plan neredeyse namevcutken, gerçek li tien-lu'nun yüzünü sık sık görebiliyor olmak, her şeyin tamamen onun hakkında olduğunu, filmin asıl yıldızını gösteriyor. geniş bir aileden gelen asıl yıldız, li tien-lu, küçük yaşta kuklacı çırağı olarak diyar diyar gezmeye başlıyor tayvan'ı. ülkesinde gelişen olayların etkisi, gençliğini geride bırakmaya başladığında dahi üzerinde. yeri geliyor kuklacı da bir kukla oluyor. her koşulda, tarih sanki ön planda değilmişçesine, bir adamın hayatındaki kilometre taşları sarıp sarmalayan bir dille anlatılıyor. ülkenin hikayesini oluşturan aslında insanın hikayesi. cannes film festivali'nde jüri ödülünü, istanbul film festivali'nde fipresci ödülünü kazanmış, the puppetmaster. kanımca ustanın en iyi, en uyarıcı etkisi yapan filmlerinden. saygıyla eğiliyorum, sevgiyle kucaklıyorum. şu adreste güzel de bir analizi mevcut: http://www.sensesofcinema.com/…/8/puppetmaster.html şeker dede kıvamındaki li tien-lu, 1998'de 89 yaşındavefat etmiş. ölmeden önce böyle güzel bir hikayeye kaynak olmuş, ayak izini derinleştirmiş. ne iyi etmiş.
