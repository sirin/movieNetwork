mısırlı otel sahibi, ingiliz asker, fransız hizmetçi, italyan general ve alman askerler; bu kadro şüphesiz ki akla son zamanlarda izlediğimiz bir başka casusluk hikâyesini getiriyor: inglourious basterds. gerçi bu filmin de tarantino’nun en sevdiği filmlerden biri olması çok şaşırtıcı değil. ancak bu bir billy wilder filmi, öyle dil farklılıkları üzerinden yaratılan kimliklerin ön planda olduğu bir gerilim yok ortada. mısır sınırında tek başına hayatta kalmış ingiliz askerinin bir otele sığınmasının ertesinde aynı otelin bir alman karargâhına dönüşmesiyle gelişen olaylar anlatılıyor. zaman zaman gerilim dozu yükselse de o anlar buradan bakınca çok etkileyici gelmiyor ama wilder’ın mizahi tonunu hissetmek net olarak mümkün, tabi burada akim tamiroff’un başarılı karakter oyunu da etkili. görsel olarak ise oldukça iyi, filmin geneli tek mekânda geçse de daha sonra double indemnity’de şahikasını göreceğimiz film noir etkili siyah-beyaz ışık özellikle filmin ikinci yarısında tavan yapıyor. 1942’de yani geçtiği döneme çok yakın bir zamanda çekilmiş olmasıyla da farklı bir yere oturan five graves to cairo wilder’ın amerika’da çektiği ikinci filmidir. ayrıca yönetmen bu filmde hayranı olduğu, daha sonra sunset boulevard’ta da göreceğimiz erich von stroheim’ı oynatma şansını da yakalıyor. yan rollerde ise all about eve’den bildiğimiz anne baxter var. ezcümle billy wilder’ın kenarda kalmış bir filmi olarak ii. dünya savaşı’nın, dönemin amerikan sinemasında bıraktığı etkiyi gözlemlemek adına ve biraz da yönetmenin gelecekteki başyapıtlarının muştucusu olarak bakılabilir.
