1966 tarihli; başrollerinde george peppard, james mason ve ursula andress'in yer aldığı; tüm zamanların en muhteşem ilk beş savaş filmi arasında rahatlıkla yer alabilecek olan başyapıt. bu film sadece bir savaş filmi değil aynı zamanda kusursuz bir dönem filmi. olayların geçtiği 1918 yılı almanya'sının sosyal, ekonomik ve askeri çöküntüsü, geliyorum diyen spartakusbund felaketi filmin arkaplanına nakış gibi işlenmiş. biraz da konuya gelirsek; bir baca temizleyicisinin oğlu olan bruno stachel (peppard) piyade erliğinden teğmenliğe tırnaklarıyla kazıyarak yükselmiş ve en büyük hayali olan avcı pilotluğuna vasıl olmuştur. lakin verildiği jasta'daki hepsi de aristokrat olan diğer pilotlar tarafından sosyal konumu yüzünden dışlanır. beri yandan almanya'nın en yüksek kahramanlık nişanı olan pour le mérite'i kazanmak, kendini kabul ettirmek ve kahraman olmak hırsı stachel'i yakar kavurur, öyle ki askeri şerefi ve onur kurallarını çiğnemekten bile çekinmeyecektir. yenilgiye sürüklenen alman milletine bir halk kahramanı sunmak için stachel'in giderek artan aşırılıklarını örtbas eden; bilakis tehlikeli egosunu medya ve madalyalarla daha da şişirten general kont klugermann (mason) ile stachel'i baştan çıkaran fettan karısı kaeti (andress) de sonunda birinci sınıf bir trajedinin yaratıcıları olacaklardır. hepsi de replika veya tadilat görmüş çift kanatlılarla çekilen muhteşem it dalaşı sahneleri, onlara paralel boyutta kara hücumları ve insanı koltuğa çivileyen tokat gibi finaliyle the blue max sırf savaş filmi değil birinci sınıf bir dram izlemek isteyen herkese hitap ediyor.
