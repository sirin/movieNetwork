en kötü star trek filmlerinden biridir hatta en kötüsüdür. manyak vulcanlı enterprise*ın ekibini hipnotize eder ve gemiyi galaksinin merkezine kaçırır sonrada olaylar saçma bir şekilde gelişir. bütçe kısıtlaması ve zaman darlığı nedeniyle böyle saçma bir konu olmuştur. hatta star trek evrenine fazla birşey katmadığından bazı hayranlar tarafından unofficial kabul edilir. 6. star trek filmi için (bkz: the undiscovered country)
60larına dayanmış uhura'nın çölde çıplak dans sahneleriyle aklıma kazınmış, star trek kokulu korku filmi. korkunun dozajı, uhura'nın bacakları ve konunun anlamsızlığı, filmin şarkılı türkülü başlayıp bitmesi gibi durumlarla arttırılmıştır. bu filmi yazıp yöneten william shatner'a da "get a life" demek boynumun borcudur.
enterprise'ın dökülüp sürekli aksaklık çıkardığı, kaptan kirk ve ekibinin 5. filmi. yıldız takvimi 8454.13'u göstermektedir. kaptan kirk, mc coy ve mr. spock yosemite milli parkında tatildedirler. ancak mr. spock'un yarı kardeşi olan sybok galaksi barış gezegenindeki cennet kentini ele geçirir. amacı ise bir yıldız gemisini kaçırarak evrenin sınırına dayanmak ve burada yani evrenin tam ortasında bulunduğu rivayet edilen ve gerçekten var olup olmadığı bilinmeyen buradaki bir gezegende hidayete ermektir. daha sonrasında ise haliylen olaylar gelisir. sürükleyici olmaktan uzak ve aksiyonu az olan bir filmdir. film 1989 yapımı olup yönetmeni ise kaptan kirk yani william shatnerdir. kendisi aynı zamanda filmin öyküsünü harve bennett ve david loughery ile birlikte kaleme almıştır.
zaman içerisinde narsist bir egomanyağa dönüşmüş sevgili kaptan kirk’ümüz william shatner’ın ruhuna egemen olan “star trek benim!” saplantısını bu sefer hem kameranın önünde hem de arkasında ifade ettiği filmdir, final frontier. kendisiyle yapılan röportajlarından ve her star trek filminden sonra dergilerde yer alan haberlerinden olsa gerek, eleştirmenler onu hiç sevmedi, ve dolayısıyla yönettiği filmi de sevmeye yanaşmadılar. filmin gerçekten de sinemasal anlamda belli eksiler barındırıyor olmasının yanı sıra, çeşitli sitelerden filmi satın almak istediğinizde seyirci yorumlarının da ciddi bir william shatner düşmanlığı barındırdığı gözlemlenebiliyor. tüm bunlara shatner’ın star trek evreninin en sevilen karakteri spock’a, “o benim sayemde bir yerlere geldi,” ya da “bugünkü şöhretlerini bana borçlular,” gibi laflar savurmasını eklersek final frontier’ın başarısızlığında ilk etkenin adını william shatner olarak koyabiliriz. shatner’ın yönetmenliğini üstlendiği bölümün konusunun tanrı’yı bulmak olmasını -ve onu altetmek!- sadece ilginç bir rastlantı olarak değerlendirelim. bu olguları önümüze koyduğumuzda final frontier üzerine önyargılardan arınmış nesnel bir inceleme yapmak oldukça zor. --- spoiler --- wrath of khan ve the voyage home filmlerinin star trek efsanesi içinde en iyi kotarılan bölümler olduğu şüphesiz. bu iki filmin ardından sanıyorum the search for spock geliyor. bu üç filmin başarısında yapıldıkları dönem göz önüne alındığında görüntü efektlerinin gayet başarılı olduğunu, şimdi bile rahatsız etmediklerini söyleyebiliriz. oysa final frontier’da görüntü efektleri bir türlü doyurmuyor, yapmacıklığın kıyılarından uzaklaşamıyor. bu açıdan en çok dikkati çeken enterprise’ın ufak mekiği copernicus. shatner bu mekiğin çok fazla sahnesi olduğundan bir modelini inşa etmeyi uygun görmüş. lakin model yere sabit bir maket olduğunu çok belli ediyor, ne inerken ne de kalkarken bizi gerçekliğine inandıramıyor. mekiğin arkasında yer alan kapısı ise başka bir muamma, bir tür askeri çıkartma gemisi gibi boydan boya yere düşen bir kapak bu, üstelik yere düştüğünde çarpma sesi çıkarıyor, basit bir hidrolik sistemi dahi yok. son olarak mekiğin uzay boşluğunda uçarken ki görüntülerinin yapıştırıldığı belli, süzülme duygusu yok, hatta dönemiyor bile diyebiliriz; enterprise’a çarparak girme sahnesini yorumsuz bırakıyorum. görüntü efektlerinin dışında ne tür olumsuzluklardan söz edebiliriz? bir çok eleştiride yer bulan karakterlerin yeterince ön plana çıkamaması, ekip elemanlarının silik kalması, etkileşimin az olması türünden eleştirilere ben pek katılmıyorum. özellikle kirk-spock-bones üçlüsünün kamp sahneleri ve finale doğru beraberlikleri, diyalogları en az diğer filmlerdeki kadar dostluk temasını pekiştiriyor. ancak şöyle bir şey söylenebilir, ikinci film wrath of khan ‘ın sonundan beri spock karakteri çok ön plandaydı ve bu seyircinin hoşuna gitmişti. final frontier’da iyice arka planda ve donuk –filmin afişinde kirk’le beraber yer almasına rağmen-. örneğin the voyage home’daki spock portresini ben çok renkli bulmuştum, bu filmde ise hiç olmadığı kadar hissiz, donuk ve silik. bu elbette büyük bir hata olmuş, tüm star trek severler bana katılacaklardır ki spock bu serinin herşeyidir. bu eksikliğin sebebini shatner’ın the search for spock ve the voyage home bölümlerini leonard nimoy’un yönetmiş olmasını ve bu başarılı filmleri hiçbir zaman hazmedemeyerek spock’ı arka plana özellikle çekmesi olarak yorumlayabiliriz. başka? uhura’nın çöl adamlarını kadınsılığını kullanarak –hangi kadınsılık? hangi uhura?- bir tür egzotik dansla çadırlarından uzaklaştırma sahnesi sadece kötü bir sekans değil, ayrıca star trek evreninde gerçekleşmemesi gereken bir davranış. aslına bakarsanız dördüncü film olan the voyage home’dan beri star trek’de bir espri yapma trendi yükselmiştir. dördüncü film tüm seride en iyi star trek olarak görülse bile ben hiçbir zaman bu parodi fenomeninden haz almadım. star wars’ın muhteşem han solo etkisinin bir eksikliği mi hissedildi acaba? öyle bile olsa uhura’nın bu sahnesini ben tüm star trek filmlerinin en kötü sekansı ilan ediyorum. kaptan kirk karakterini de enteresan kılan, bir lider olarak yaşadığı travmalardır, örneğin oğlunun öldüğünü öğrendiğinde öyle bir çıldırır ki film aniden ilginçleşir. bu filmde kirk dağlara tırmanmak, ata binmek ve spock’ı fırçalamak dışında pek de göz doldurmuyor. ayrıntılarda da boşluklar var aslında, örneğin köprüde kirk’e üniformasını giydiren ve konu mankeni olarak her köprü sahnesinde gözüken bir kız var, kim o ve ne yapar? geçelim. --- spoiler --- final frontier bunlar dışında idare eder bir star trek macerası. türün fanatikleri tarafından benimsenmiş tüm klişeleri barındırıyor, hatta öyküsünün ilginçliğinden bile söz edilebilir. çok da acımasız olmamak gerek, ne de olsa star trek kumaşı belli bir üründür, mucize beklememek lazım, her filminde hemen hemen aynı temalar etrafında dolaşır, aynı düşmanlarla* savaşır. şimdi filmin bir büyük artısını söyleyelim ve hakkını verelim. final frontier’da diğer hiç bir star trek filminde bu derece yer verilmeyen gizem duygusu hakim. filmin daha ilk sahnesinden sonuna dek merak duygunuzu tırmandıran, oldukça da ilginç bir finalle sonlanan bir “bilinmeyeni bulma” teması çok iyi işlenmiş. bu açıdan bakıldığında olabilecekken olmamış bir film final frontier. örneğin leonard nimoy yazıp yönetseydi şüphesiz bu malzemeyle bir klasik çıkardı ortaya. not: ben de serinin en kötü adledilen bölümü üzerine bu kadar yazdım ya, kendim de şaştım, hadi bakalım...
filmin kusurlarında yapımcı şirketin ve başta gene roddenberry'nin payı büyük olmuştur. william shatner'ın bu bölümü yönetmesi daha önce the voyage home'un shatner'la ilgili sözleşmesinde yer alan bir maddeydi. yani shatner 4'te oynarım ama 5'i yönetirsem demişti. zamanında bunu kabül eden şirket 5'in yönetmen koltuğunu shatner'a gönülsüzce teslim etti. sonuçta the voyage home iyi patlamış ve şirketi ihya etmişti, şimdi shatner'ı o koltuğa oturtmamak, oturtmaktan daha pahalıya gelebilirdi. gene roddenberry buna çözüm olarak -zaten baştan vasat bir film beklentisi içine girmişti- bütçenin ağzını iyice kıstı. sette shatner'ın sık sık sinir krizleri geçirdiği ve bazı şeyleri cebinden ödediği bilinen bir şey. görsel efektler için en ucuz şirketle anlaşıldı ve yeterli zaman tanınmadığından şirketin ortaya koydukları kötü oldu. shatner filmin finalinde yabancı gezegenin yüzeyinden fışkıran taş adamlar planlamıştı. yer yarılacak, etrafından insan şekilli taştan yaratıklar çıkacak ve kahramanlarımızı kovalayacaklardı. bunun için shatner firmadan 10 taş adam kostümü sipariş etti. fakat gene roddenberry'nin verdiği para sadece bir tek taş adam kostümünü karşıladı. bu kostümle yapılan deneme çekiminde kostüm tam bir felaketti. shatner bu finali filmden çıkartmak zorunda kaldı ve en ucuz final sahnesini ekrana sürdü.
(bkz: row your boat)
kotu bir film oldugu konusunda diger trekkie'lerle hemfikirim yalniz senaryonun cok gucsuz oldugu iddiasina katilmiyorum. "tanri'yi aramak" gibi bir amacla yola cikilmasi ve final sahnesindeki ufak diyaloglarla ho$nutluk birakmi$ filmdir. ayrica klingonlu kaptanin uzayda sıkılıp ate$ ettigi uydu pioneer 10'dur. hatta uzerindeki plaka bile durmaktadir. bu plakanin neye benzedigi $uradan tekrar hatirlanabilir : http://www.setv.org/jpgs/pioneer_10_plaque.gif
the original series ekibinin eksiksiksiz kadroyla rol aldigi son star trek filmidir. serinin bir sonraki filmi olan the undiscovered country de star trek temasiyla cekilmi$tir ancak o kadroda sulu maceranin ana ekseninde yer almamaktadir.
star trek serisinin 5. sinema macerası. son iki filmde yönetmen koltuğunda oturan canımız kanımız leonard nimoy, yerini bay ego william shatner'a bırakmış. yapımcılara, güzel giden birşeyi neden bozarsın demek istesem de; pan yukarıda değinmiş, özel anlaşmalar nedeniyle böyle olmuş. 107 dakikalık filmin ilk 30 dakikasında nerdeyse hiçbir şey olmuyor. kendilerini doğaya veren üç kafadarın dağa tırmanma ve kamp ateşi çevresindeki dostluk temalı sohbetlerini izliyoruz. bu kadar uzun tutulmaması gereken sahneler filmin üçte birini kaplıyor. yine klingon ırkı var filmde. yanına da mr. spock'un üvey kardeşi sybok'u koymuşlar. tanrıyı arayış gibi felsefik ve derin bir konuyu koymaları hoş gelse de, finalde aynı etkiyi bulamıyoruz. açıkçası star trek the motion picture'daki yaratıcısını arayan uzay gemisi teması daha güzel bağlanmıştı. bir de o kadar gerilim yaptınız, büyük bariyerleri nasıl aşarız, kimse aşamadı diye. pıt diye geçtiniz lan bariyerleri, allah tepenizden baksın. star trek hayranlarını büyük hayal kırıklığına uğratan bir film. bunda en büyük pay sahibi kaptan kirk'ü saygıyla anıyorum. egoist herif!!!
uzay yolu serisinin vasat filmi. --- spoiler --- seri boyunca kimsenin gidemediği yerlere giden kahramanlarımız, bu filmde hızlarını alamayıp cennete gitmeye çalışırlar. --- spoiler ---
--- spoiler --- filmin başında kaptan kirk el capitana tırmanmaktadır.doktor mccoy ve spock kaptan'ın durduk yere böyle bir maceraya atılmasına anlam veremezler ve bunu tehlikeli bulurlar.spock, kaptan kirk'e tırmanma rekorunu kıramayacağını söyleyip, bunu neden yaptığını sorduğunda "eğlendiğim için" cevabını alır ve kaptan asıl sebebin bu olmadığını ekler.spock'ın nedir o sorusuna karşın da kafasını kaldırıp zirveye bakarak "because it's there" cevabını verir. acil göreve çağrılan bu ekip tatili yarıda keserek atılgan'a geri döner.kaptan kirk'ün alelacele çıkardığı oduncu gömleğinin altında bir an için "go climb a rock" yazısı dikkati çeker. --- spoiler ---
--- spoiler --- filmde bahsi geçen, sözde evrenin merkezinde bulunan gezegeni incelemeye giden mekiğin ismi copernicus'tur.bizim kopernik adıyla bildiğimiz nicolaus copernicus, dünyanın evrenin merkezinde olmadığını söyleyen matematikçi, astronom ve gökbilimcidir.dünyanın ve diğer gezegenlerin güneşin etrafında döndüğünü söyleyen kopernik, heliosentrik teorinin yaratıcısı ve modern astronominin de babası olarak kabul görür. --- spoiler ---
