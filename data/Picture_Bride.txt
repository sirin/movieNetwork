kayo hatta'nın 1995 yılında gösterime girmiş olan filmi. film, ismini 20. yüzyılda hawaii'deki göçebe işçiler arasında popüler olan görücü usulü evlilik uygulamasından almış. 1918 yılında geçen filmde 16 yaşındaki japon genç kızın fotoğraflardan seçtiği bir adamla evlenmek için hawaii'ye gidişi anlatılıyor.
vaktiyle cnbc-e'nin "dünya sineması" kuşağında yayınlamış olduğu güzel filmlerden biri. 1994 yapımı, senaristi ve yönetmeni kayo hatta, başrol oyuncuları youki kudoh ve akira takayama. hatta toshiro mifune de görünüyor ufak bir rolle. konusu 1900'lü yılların başında japonya ve kore'den hawai ve civar adalara tarlalarda çalışmak için gelmiş olan göçmen işçilerin, anavatanlarındaki kızlarla resim/mektup aracılığı ile tanışmasından ve yapılan evliliklerden yola çıkılarak kurgulanmış. --- spoiler --- filmde "bijo photo/resim gelin" adı verilen bu gelin adaylarından birinin, riyo'nun öyküsü işleniyor. genç kız damat adayının gönderdiği resmi beğeniyor, anne babası öldüğü için ve kendisi de hastalıklı sanılarak yaşadığı yerdeki insanlar tarafından hor görüldüğü için bilmediği bir ülkede yaşayan tanımadığı bu adamla evliliği kabul ediyor. hawai'ye vardığında ise şok oluyor, çünkü karşısına çıkan adam resimdekinin iki katı yaşlı biri. parasız ve tek başına olduğu için evliliğe razı geliyor ama matsuji'nin kendisine yaklaşmasına müsaade etmiyor. onun kendisini getirmek için harcadığı parayı tarlalarda çalışarak kazanmaya, borcunu ödemeye ve sonra da japonya'ya geri dönmeye karar veriyor. kendisi gibi göçmen işçilerden biri olan kana ile dostluk kuruyor, şehir kızı oluşundan ve işler konusunda bilgisiz oluşundan dolayı ondan birçok şey öğreniyor. bu arada matsuji resim konusundaki yalanından dolayı pişmanlık duyuyor, kana ise riyo'nun kalbini kazanabilsin diye ona tüyolar veriyor. hasat sonrası otların yakıldığı bir gün kana'nın çocuğu kayboluyor, kana onu kurtarmak için tarlaya girince alevler arasında kalıp ölüyor, riyo iyice yalnız kalıyor. gün geliyor biriktirebildiği az parayla evden kaçmaya kalkışıyor, ama kana'nın hayaleti onu vazgeçiriyor, japonya'da ona sahip çıkacak kimsesi olmadığını anlamasını sağlıyor. riyo bu yeni yerdeki yaşamına ve kendisine anlayışlı davranan eşine alışmaya karar veriyor, evine dönüyor. filmde hiç bilmediği bir ülkede hiç tanımadığı bir adamla yaşamak zorunda kalan genç kızın ayakta kalma öyküsü etkileyici işlenmiş. o yoldan geçen gelinlere ithaf edilen film konuyu güzel aktarmış. filme mekân olan yeşil görüntüler, o şelale ve uzaktan görünen okyanus da çok hoş geliyor göze. filmde yer yer işçi-patron çatışmasına ve göçmen işçilerin yaşadığı zorluklara da değinilmiş. --- spoiler --- farklı ve güzel film özetle.
