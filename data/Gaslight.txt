joseph losey'nin the servant'ını, roman polanski'nin repulsion'ını, rainer werner fassbinder'in martha'sını beğenenlerin muhakkak ki izlemesi gereken, george cukor'un yönettiği, ingrid bergman, joseph cotten ve charles boyer'in başrollerini paylaştığı, 1944 yapımı başyapıt.
şimdi vaktim varken okuyanı izlemeye heveslendirecek birşeyler yazasım gelen, film, ama boşa koyuyorum dolmuyor, doluya koyuyorum olmuyor gibi birşey. evvela filme verdiğim referanslara bakalım: the servant, repulsion, martha. hepsi de dar alanda geçen bu filmlerle filmimizin ne alakası var? buna gelmeden önce; bu referans üç filmin nasıl başyapıtlar olduğunu bilenler, gaslight'ı izleme fırsatı bulduktan sonra kapıma gelip hesap sorma ihtiyacı duyabilir; evvelden uyarayım filmimiz production code döneminde çekilmiş bir holivud filmi olup, kendisinden baştan sona bir sanatçı tutarlılığı beklememek daha faydalı olur. filmin konusu, bilmediğimiz bir sebepten müstakbel eşinin(ingrid bergman) yıllar evvel korkunç bir faili meçhul cinayet ile teyzesinin öldürüldüğü eve tekrar yerleşmek isteyen bir adam (charles boyer) ve onun eşiyle ilgilidir. biraz karışık oldu tekrar: ingrid bergman genç ve güzel bir kadındır. etekleri tutuşup aşık olduktan sonra müzik kariyerine son verip, charles boyer ile evlenir. onunla beraber yıllar evvel teyzesinin öldürüldüğü eve yerleşirler. bir daha dönmek istemediği bu evde charles boyer birden o adanmış aşık pozlarını bırakıp, ingrid bergman'ın psikolojisini allak bullak eden manipulasyonlara başlar, binbir türlü itlik ile bergman'ı yavaş yavaş delirtir, sebebini bilmeyiz. öte yandan bergman'ın teyzesinin eski hayranlarından joseph cotten bergman'ı şans eseri sokakta görüp onunla iletişim kurmaya çalışır, ama boyer gitgide paranoyaklaşmış, bergman'ı iyice domine etmiş ve evden çıkamaz hale getirmiştir bile. konu böyle; şimdi referanslara dönelim: the servant? bergman'ın evdeki hizmetçilerle ilişkisi bağlamında böyle bir referans göstermek oldukça mümkün görünüyor. repulsion? klostrofobik ambiyansta yavaş yavaş deliren bir kadın, ister istemez repulsion'ı andırıyor. ama film en çok martha'yı getiriyor aklımıza: o koskoca ev, ışık gölge oyunları, art deco tasarım, bergman ile kendisine beyin sinkafı geçirten kocası vesair; hepsi martha'yı anımsatıyor.
dün akşam izlediğim ve hala etkisinde olduğum muhteşem film.... hararetle tavsiye edilir......
ingrid bergmanın en iyi kadın oyuncu oscarını aldığı film. --- spoiler --- filmi izlerken adamın, bergman'a yaptığı baskıyı içinizde hissediyorsunuz. hatta bir bergman fanıysanız yada en azından casablanca hayranıysanız iyice içiniz acıyor bu duruma... --- spoiler ---
george cukor'un gerçekten bir kadın filmleri yönetmeni olduğunu kanıtlayan enfes film. henüz ikinci dalga feminizm, "the personal is political" demediği için eviçi şiddete (domestic violence) maruz kalan kadınlar sinemada, medyada, vs çokça yer bulamıyorlardı. ancak bu demek değil ki böylesi bir konu sinemaya asla taşınmıyordu. sinemada çeşitli imalar yoluyla kadının eviçinde maruz kaldığı şiddeti izleyebilirsiniz. alfred hitchcock'un dahi rebecca veya suspicion ile yaptığı da bu yorumla değerlendirilebilir. her iki filmde de evli bir kadın (her iki filmin de başrolünde joan fontaine vardır), kocasından korkmaktadır. filmlerin ilkinde kocasının eski karısını öldürdüğünden şüphelenirken ikincisinde kocasının onu öldürmeye çalıştığına inanmaktadır. kocasından korkan ve kocasının kendisine kurduğu tuzağa hapsolan kadın hikayeleri o dönem kocalarının şiddeti altında ezilen kadın hikayelerinin biraz değiştirilmiş versiyonudur yalnızca. gaslight da işte bunlardan biri. (not: yeri gelmişken alfred hitchcock'un zarif bir aşk ve cinsellik hikayesi olan gerilimi notorious da benzer bir gözle izlenebilir. ingrid bergman, yeni evlendiği kocasının evinde kaynana zulmüne maruz kalmaktadır bir yerde) feminist teori'nin bu anlamda, işte kırkların bu eviçi kadın filmlerine özel bir ilgiyle yaklaşması lazım ve de jane eyre gibi romanlara yönelttikleri analist tavrı bu filmlerden de esirgememeleri lazım. ingrid bergman kariyerinin en iyi performanslarından birinde büyüleyici bir oyun gücü sunuyor. rol için akıl hastanelerini ziyaret edip tedavi gören hastaların davranışlarını incelemiş, notlar almış, ayna karşısında uzun saatler çalışmış. bu çalışkanlığının sonucu da işte o enfes oyunculuk olmuş. kocasının onun servetine konabilmek için deli olduğuna inandırdığı kadın rolü aslında bize başka bir kadın hikayesi daha sunuyor. muktedirin tıp/psikiyatri yoluyla, yani bilimi kullanarak egemenliğini kuvvetlendirmesinin kadınlar üzerinden okumasına daha sonraki yıllarda frances ve de changeling sayesinde yeniden fırsat bulduk. bu film ise o filmlerin çok öncesinde deli olduğuna inandırılan/inanılan bir kadının kurbana dönüştürülmesi üzerine gerilimini kuruyor. şu halde feminist teoriye kırkların ve ellilerin filmlerine bir göz atmak için epey sebep sunduk sanırım; leave her to heaven, double indemnity, vertigo, touch of evil, niagara gibi kara filmler veya all that heaven allows, imitation of life gibi melodramlar da sırada.
