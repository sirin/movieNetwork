merakla beklenen filmler arasında olmamasına rağmen bu sene sundance film festivali'nde çok beğenilen ve tüm biletleri tükenen bir ilk film. fox searchlight da hemen haklarını satın almış. http://www.imdb.com/title/tt2125435/ http://www.slashfilm.com/…sundance-2012-video-blog/
sundance'te ulusal yarışma kategorisinde en iyi film ödülünü almıştır.
bol spoiler içerebilir--hatta içerir. 2012 sundance film festival'inde seyrettiğim, sinemada taze ve orijinal bir magical realism örneği. ancak filmin sunduğu "magical realite," nerdeyse yaşadığımız zamanın çevresel gerçeği olmak üzere. hikaye spesifik bir mekanda geçmiyor olsa da (dünyanın dibindeki bir delta diye yazıyor filmin tanıtımında), yapımcıların söylediği çekimlerinin çoğunun terrebonne parish, louisiana, ya da kasırgalar ve sellerle perişan olmuş diğer güney eyaletlerinde yapıldığı. aktörlerin tamamı oyunculukla ilgisi olmayan yörenin insanları. filmden sonra yönetmen birçoğunu sahneye davet etti; hepsi çok neşeli ve hoş insanlardı. hatta filmin çıkışında, ki saat gece 1 idi ve dışarıda kar fırtınası kopuyordu, oyunculardan yaşlı beyaz sakallı olanı (bar sahibini oynayan) herkese kendi yörelerinin bir yemeğini ikram etti--bir tür kızartma. yönetmenin 2008'de sundance'de oynamış glory at sea adlı benzer temalı kısa filmi çok beğenilmişti. buradan yatırımcıların ilgisini çeken bu proje bir çok yerden destek gördü. bence kısa filmde o enerji ve sihirli anlar yoktu, ancak yine de bu filmin tohumu olduğu için saygıya değer. kısa filmin tamamını buradan seyredebilirsiniz: http://vimeo.com/10066407 beasts of the southern wild ın senaryosunun sundance lab'te geliştirildiğini ve yıllar almış bir çalışmanın ürünü olduğunu biliyordum. ancak filmi seyredince senaryonun öyle sundance lab'te bir odada, lab'teki yazarların yardımıyla yazılabilecek türden bir şey olmadığını gördüm. benim yönetmene tek sorum vardı, onu da aynı sırada oturan bir başka izleyici sordu: "senaryonun son haliyle, şu seyrettiğimiz film arasında ne farklar var?" yönetmenin cevabı aynen düşündüğüm gibi oldu: filmi çekerken hemen hemen herşeyi baştan yazmak zorunda kalmışlar. o yörenin gerçek insanlarıyla çalışırken, her sahnenin provasını yapar yapmaz o insanların gerçek reaksiyonlarının yarattığı inanılmaz enerjinin senaryo sayfalarında olmadığını görmüşler, ve senaryoyu o sihirli ve gerçek enerjiyle aynı frekansa getirmek için yazar-yönetmen benh zeitlin ve diğer yazar lucy alibar oturup sahneleri neredeyse sıfırdan tekrar yazmışlar. elbette, bu kadar güzel bir senaryo öyle akademia koridorlarında bir aşağı bir yukarı yürüyerek yazılamaz. şimdi bunları okuyup sakın bu filmi düşük bütçeli falan sanmayınız. set dizaynlarından kullanılan hayvanların eğitimine, ana karakterin babasının kullandığı ters çevrilmiş ford kamyonetten bozma deniz botundan tahta evler ve içlerindeki çöplere kadar her şey olağanüstü bir ekip tarafından hazırlanmış. bağımsız metodlarla çekilmiş bir film, evet, ancak değme hollywood filmi bütçelerine yakın bir para harcanmış olsa gerek. başrol oyuncusu küçük kızı herkes çok beğendi. bence öyle aman aman bir durum yoktu kızda. bir şeyler yapması gereken sahnelerde yapacağını abartarak yaptı, ama çocuk olduğu için sırıtmadı. hiçbir şey yapmaması gereken sahnelerde de hiçbir şey yapmadı. gerçi her şeyin altından kalktı--kaybolduğu bir sahne bile yok, ama yine de ben kızın tüm başarısını yönetmene bağlıyorum. sinematografi, müzikler, diğer oyuncular, hepsi harika. ancak sinematografi konusunda şunu not etmek lazım: birçok sahnenin daha hemen başında 85mm ve üstü lenslerle (acemi televizyoncular gibi) oyuncuların kafasının içine girmiş. ama ben bu durumu "o müthiş setlere değil, oyuncularına daha çok güvenmiş yönetmen, ve doğrusunu da yapmış," diye yorumlamak istiyorum. hiç mırın kırın edemiyorum, çok çarpıcı bir film. oyunculardan hiç sıkılmadım. filmi izledikten çok sonra slumdog millionairei düşündüm. öyle ya: slumdog, gerçek olacağına neredeyse bir çocuğun bile inanamayacağı tesadüfler zincirinden--hindistan'ın en ağdalı melodramatik senaryo modelinden yola çıkarak, aynı anda hem gerçek hem fantazi olan olağanüstü büyüleyici bir dünya yaratmıştı. beasts of the southern wild ın en orjinal yanı da aynı anda hem gerçek hem fantazi olan büyüleyici bir dünya yaratabilmesidir şüphesiz, ne var ki filmin hikayesi, bu büyüleyici dünyadan yola çıkarak bildik bir baba-kız ilişkisini insanlık temelinde en içten biçimiyle yeniden yazmaktan ibarettir. beasts of the southern wild arthouse salonlarında kaybolup giden küçük bir film de olabilir, en yukarılara, oscar'lara kadar erişen büyük bir kültürel fenomen de. bu filmin bundan sonraki serüveni amerikan bağımsız sinemasının hangi noktada olduğunun net bir göstergesi olacak. en azından benim için. --- temmuz 2012 itibari ile sadece new york ve los angeles gibi büyük şehirlerde gösterime girecek. buna limited release diyorlar: eğer tutarsa daha büyük açılacak demek. ve eğer tutmazsa amerika'daki perde ömrü bitti demek. bakalım ne olacak.
amerika vizyon macerası başarılı bir şekilde devam eden film. buradaki meraklılarının filmekimini beklemeleri gerekecek.
filmekimi kapsamında gitmeyi düşünüğüm 2.film.. diğeri de tabiki : amour
bu yılki filmekimi'nde zirvede olmaya aday yapımlardan en iddialısıdır. muhteşem bir seyir zevki, büyük bir etki bırakır insan üzerinde. idealize olanı yerlebir eden, insandan öte her canlıya methiye bir üslubu vardır. bir de bırakalım da herkes bildiği yerde ölsün be. ekşi sinema yazısı için: http://eksisinema.com/…012-vadim-oyle-yasanilir-ki/
filmekiminde kaçıranlar için vizyonunun yakın olduğunu söylerek başlıyorum sözlere sevgili sözlük. sinemaya inancımın kaybolmaya başladığı ve artık "bütün filmler birbirine benziyor." dediğim bir zamana denk geldi izlemek. bağımsız diye peşine düştüğümüz filmlerin önce "yarı bağımsız" sonra da "bayaa bayaa stüdyo filmi canım" en sonunda da "hepsi aynı b.kun soyu" olarak başlayan maceraları beni çok sıkmıştı. dün film hakkında yazılanlardan ve hatırı sayılır ödüllerinden etkilenip gittim ve dedim ki "hala sinema var!" evet.. hala hiç anlatılamayan hikayeler, başka gözlerden bakılınca çiçek dürbünü gibi açılan senaryolar ve yalnızca minik bir kızın gözünden -yaşadığı yerin kötülüğüne inat- hepimizi büyülemeyi başaran bir evren var. muhteşem görüntüler, başarılı bir reji ve amatör olup da döktüren oyuncular var.. insani şartlardan uzak derme çatma barakalarda yaşayan annesi kaçmış ve ölmek üzere olan babasıyla baş başa kalmış bir kızın yalnız kalınca doğayla başa çıkabilmesinin, aralarında büyülü bir dil geliştirmelerinin hikayesini izliyoruz aslında. ama ben bunların en üstüne baba kız arasındaki dolaysız, bağırmayan ama gümm diye üstümüze inen ilişkinin peşinde izledim filmi.. bir kez daha izlesem başka bir serüvene çıkarım eminim.. kaçırmayın, izleyin, izletin..
çok çok çok iyi. resmen elini pisliğin içine sokuyor film, bağırsakları tutup dışarı atıyor. "bak!" diyor. bak. bize demiyor tabi aslında. kendi ülkesine, kendi hükümetine sesleniyor. iyi de ediyor. sanki yer yer jack london, hemingway de okur gibi. öyle bir vahşet, öyle gerçek. çok iyi. bir de şu replik aklımda takılı kaldı: "hapishaneye pek benzemiyordu, daha çok, suyu olmayan bir akvaryum gibiydi." edit: ha bir de, müzikleri çok başarılı.
insanlara hayvan oldukları gerçeğini hatırlatan film.
"küçük bir kız çocuğunun masum fikirleri ve hayal gücünü kullanarak maceraya atıldığımız film, gerek politik eleştirileri gerekse tabiat ananın bize mirasını kullanma biçimimize getirdiği yorumlar ile pek çok işi aynı anda yapma başarısına sahip. özgün, temeli sağlam ve çekici bir sinema eserinden çok daha fazlası düşler diyarı." film hakkında
--- spoiler --- ölümün bir çocuğun gözünden öyle güzel tasviri yapılmış ki. küçük kız için babasına en yakın olabildiği an sarılıp kalp atışlarını duyabildiği andı. filmin sonunda da kalp atışları bir daha atmamak üzere durdu. çok manidar gelmişti bana bu sahne. --- spoiler ---
başkaldırımı yoksa teslim olmak mı? filmin bana sorgulattığı en önemli şey. filmin müzikleri muhteşem, kızımız ise boyundan büyük bir rol sergiliyor. baba ve kızı arasındaki ilişki, annede orda olsaydı ne olurdu, sorusunu akla getiriyor. bu mükemmel filmi izleyin ne hissettiğinize kendiniz karar verin.
gezici festival 2012 kapsamında ankarada izleme fırsatı bulduğum, suratıma okkalı bi tokat atan film. insanı öyle bi içine alıyor ki bitince bile bırakmıyor..
bir saniyesini bile kaçırmamak için, gözlerimi kırpmadım film boyunca. çok çok iyi.
muhteşem, izlenmesi gereken bir film. oscar'a en iyi film ve en iyi müzik dalında aday olması gerektiğini düşünüyorum. kızın da aday olmasını isterdim de yardımcı oyuncu olsa kesin aday olurdu ancak şimdi biraz zor ama hak ediyor. yer yer kahkahalarla güldürebilirken yer yer de üzüntülere boğabiliyor. 1,800,000 dolara yapıldığına inanamıyorsunuz. --- spoiler --- kızımızın babasıyla geçirdiği son anlarda gözlerim doldu ağlamak yok derlerken resmen bana diyorlardı. kızın babası iyileşsin diye ağzına tıkadığı otlar gerçekten çok komikti e çocuğa ilaç diye verirsen ne yapacağını şaşırır tabii. o yaşlı adamın kapıdan çıkıp içki içerken birden suya düşmesi filmin en komik noktalarından biriydi. --- spoiler ---
boynuzlu domuzlardan "grumpy" teknesine, "elysian fields" kerhanesinden viking cenazesine her sahnesi ayrı sembollerle bezenmiş çok güzel bir bağımsız film. sinema seven biri için kaçırılmayacak harika bir yapım. yönetmeninin ilk uzun metraj çalışması olması ilginç. ben yapsam, bir daha film yapmam zirvede bırakırım. "i see that i'm a little piece of a big, big universe. that makes things right." not: filmin anlatımı dağınık eleştirisine sadece gülüyorum; bu filmin anlatımı yok, derdi hikaye anlatmak değil. spoiler uyarısı veren arkadaşlar kibarlıklarından vermişler. bütün hikayeyi tek paragrafta yazabilirsin. okuyan da gidip filmi seyredebilir ve hikayeyi bilmekle filmden alacağı zevk gram azalmaz.
bizim de diğer heşey gibi evrenin sadece küçük bi parçası olduğumuzu anlatan son zamanların en iyi filmlerinden biri.
11 ocak itibariyle vizyona girecek olan yılın en iyilerinden. ahaliye hararetle öneririm. ayrıyetten varlığını doğaya büyük lütuf sayıp da unuttuklarının, yokettiklerinin, çarpsa da görmezlikten geldiklerinin hesabını tutamayan, varlığının mucizesine kaptırıp kendiyle büyülenen, kıyamete inanıp da kendinden uzak bir yerde kopacağını zanneden insana azcık daha durmasını salık verir sanki. böyle bağırtısız çağırtısız garip bir etki yaratır üzerinizde. bi de seyirci tarafınızda da garip bir gurur etkisi yaratır. böyle iyi film izlemenin gururudur bu.
bugün izlediğim ve büyülendiğim, yönetmenin ilk uzun metrajlı filmi olduğunu öğrendiğimde ise çok şaşırdığım film. bütün gün kafamda şu çaldı, filmin yan etkisi bu sanırım. http://www.youtube.com/…v=cffiatoawic&feature=share
oscar'dan sonra buralar hep dolacak. zira 85. oscar adaylıklarında: en iyi yönetmen, en iyi uyarlama senaryo, en iyi kadın oyuncu ki 6 yaşında bir kız çocuğudur cimcime, dallarında adaydır. bunun dışında keşke sundance'den, cannes'dan sonra duyup filmekimi'nde neden izlemedik diyenler de olabilir. vizyona girdiği şu günlerde kaçırmamak lazım. zira yılın en iyi filmlerinden biri olması yanında amerikan bağımsız sinemasının da en iyilerinden biri olmaya aday. edit/ek: hushpuppy diğer adıyla cimcime, filmi ilk çekmeye başladıklarında 5 yaşındaymış ve film biterken 6 yaşında. şimdi kendisi 9 yaşında olmasına rağmen o oscarı şayet alırsa 6 yaşındaki rolüyle alacaktır.bu da mükemmel bir başararı. hatta ödülü almasa dahi aday olmasından mütevellit yine alkışlanacak bir durumdur.
mükemmel demek az kalır. filmi anlatacak kelime yok. ne oluyor filmde desen "şu" oluyor diyip etkileyebileceğim bir şey yok ama mükemmel işte. mutlaka izleyin.
bazen, böyle tanınmamış insanların yaptığı, bilinmeyen yüzlerle dolu, insana çok dokunan ama neden olduğu bir türlü ifade edilemeyen mucizevi filmler oluyor. bu film işte, onlardan.
müziğiyle oscar'a aday olmamasıyla beni üzmüştür. hala sonunu açıp müziğini defalarca dinlerim. bu film başlangıcından yazıların sonuna kadar nasıl mükemmel bir film yapılabileceğinin kanıtı olmuş.
dünyanın geri kalanıyla bağlantısı kesilmiş, bir su bendinin arkasında kalan leğen isimli bir kasabada babası ile birlikte yaşayan cimcimenin (quvenzhane wallis) zorlu yaşamını yine onun gözlerinden anlatan, altı yaşında bir kız çocuğunun doğa ve insan hakkında hoş mesajlar verildiği, modern hayatın aksine her şeyin farklı aktığı, diledikleri gibi yaşamayı seçmiş insanların kurdukları ve içinde diledikleri gibi yaşayamadıkları leğen kasabasının sular altında kaldığı zamanlarda ölümcül bir hastalığa yakalanan babası için bir şeyler yapmaya çalışan, bunu yaparken de altı yaşındaki bir çocuğun duygularından çok daha güçlü duyguları sergileyen ya da sergilemeye zorlanan, farklı bir dilin ve sembollerin kullandığı, etkileyici ve aldığı ödülleri fazlası ile hak etmiş bir bağımsız sinema şaheseri. --- spoiler --- evrenin varlığı, her şeyin birbiri ile mükemmel bir uyum içinde olmasına bağlı. eğer parçalardan biri zarar görürse, bu en ufak parça bile olsa tüm evrenin dengesi bir anda bozulur. --- spoiler ---
bugün izlediğim ve çok etkilendiğim film. hushpuppy kızım sen ne güçlü bir kızsın. ve bu filmdeki oyuncuların profesyonel olmaması. inanılmaz! bir de şöyle bir gerçek var ki; osacar adayı filmlerin izlediğim bölümündekilerin hepsini sevdim. ama bu film çok acayip, çok sert ama bir o kadar naif. özetle; quvenzhane wallis is my girl!
hikayesiyle seyirciyi içine çeken, "hissettiren" filmlerden. --- spoiler --- 6 yaşındaki quvenzhané wallis'in muazzam oyunculuğu için, özellikle o mimikler için ne desek az. filmde babasını oynayan dwight henry'nin kızını daha güçlü olması için törpülediği her sahnede insanın içi bir garip oluyor. ayrıca yönetmenin "şimdi şurada şöyle bir mimik ver bana" derken küçücük kızı nasıl ikna ettiğini, yönlendirdiğini ve ortaya böyle sihirli bir iş çıkardığını anlamak mümkün değil. saygılar efendim. yalnız o boynuzlu domuzlar doğanın mı yoksa endüstriyel toplumun vahşiliğini mi temsil ediyor, emin olamadık. --- spoiler --- mutlaka izlenmeli, sinemada izlenmeli!
yönetmenin ilk filmi ve oyuncuların profesyonel olmamasıyla, beni düşüncelere iten film olmuştur. acaba deneyim bazı eserlerdeki o sihirli havayı bozuyor mu? çünkü bu kadar amatör denecek bir ekibin böyle insanı kendine çeken bir iş çıkarmasının başka bir anlamı olamaz.
(bkz: molly hatchet)
(bkz: kimse de demiyor ki aga bu nedir)
sanıyorum ki telif melif olaylarından sebep hiçbir türkiye tabanlı altyazı sitesinde türkçe altyazısı yoktur. ancak opensubtitles.org'da mevcut, ben oradan indirdim.
her "yaran" entriye sandalyeden düşenler gibi bi de her hafiften masalsı bağımsız yapımda koltuğa çivilenenler, soluğu kesilenler, gözünü kırpmayanlar çıktı anasını satayım. bir filmi de abartmayın arkadaş ya. ayrıca bunu beğenenler bunu da beğendi => (bkz: babam ve oğlum)
"bir miyazaki animesini national geographic belgeseli olarak çekseydik nasıl olurdu?" sorusunun cevabı. çok güzel.
oscar'ın ve ekşi sözlük abartma timi'nin şahsıma attığı bir başka kazık. ''iyi ki izlemişim'' filmlerinden biri olacağını düşünerek gittim sinemaya, ama bu tam bir ''izlemesem de olurmuş'' filmi. küçük kızın oyunculuğu ve bir iki tane sahne dışında çok da etkileyici bir yanı yok filmin.
filmden popüler olmayan bir hisle çıkan birisinin eleştirisi: http://www.yazihaneden.com/…1/yaptakcilik-kasidesi/
bir hushpuppy mucizesi. -you're my friend, kind of.
"en son life of pi'yi izlerken hissettiğim, sinemada özgünlük, farklılık ya da benzersizlik algısını -aradan fazla bir zaman geçmeden- bünyemde yeniden yaratan bir film oldu.. yalnız tek bir farkla: life of pi, bunu -daha ağırlıklı olarak- müthiş çarpıcı görselliğiyle başarırken; bu film, aynı algıyı, içeriğinin 'doğal' zenginliği ve anlatımını benzersiz kılan özgür ama büyüleyici tavrıyla sağlamakta.." tafsilat için..
oscar adaylıkları açıklandıktan sonra, özellikle 9 yaşındaki bir kızın en iyi kadın oyuncu dalında aday gösterilmesinin etkisiyle ilgimi çeken film oldu. anadolu yakası'nda filmi izleyecek sinema ararken karşıma yalnızca tek seçeneğin çıkması (cinemaximum palladium) başta beni şaşırtmıştı ama filmi izledikten sonra bunun nedenini görmüş oldum. filmi izlediğim salonun da 6 sıradan oluşan bir cep salonu olduğunu belirteyim. genellikle sinemaya gitmeden izleyeceğim filmle ilgili yorumları okumam, bu filmde de farklı olmadı, bu nedenle sıfır önyargıyla girdim salona. tahminim life of pi tadında bir filmle karşılaşacağım yönündeydi. beklenmedik derecede kısa gelen ilk yarının ardından ışıklar açıldığında kız arkadaşımla birbirimize baktık, ikimizde de bir hayalkırıklığı oluşmuştu, belki dedik ikinci yarı etkileyicidir, oscar adaylıklarının nedenini anlamlandırabiliriz. burada bir parantez açayım, quvenzhane wallis kızımız hakikaten şahane mimiklerle, yaşını aşan bir oyunculuk yeteneğiyle oynuyor ancak bu yaşta bir kızı oscar adayı olarak göstermek bana kalırsa hem kız için hem de oscarlar için talihsiz bir karar. oscar adaylığı bu kadar ucuz olmamalı diye düşünüyorum. evet belki kazanması %1 ihtimal, adaylık daha çok yapılan işi takdir için ve motivasyon amaçlı olarak verilmiş olabilir ama yine de ben içime sindiremedim. filme geri dönersek, ikinci yarıda da çok etkileyici bir filmle karşılaşmadık. salondan çıktığımızda benim de kız arkadaşımın da düşüncesi filmin izlense de olur izlenmese de kategorisine ait olduğu yönündeydi. kısacası en iyi film dahil dört dalda oscar adaylığı olan bir film için çok zayıf buldum. oscar filmleri hiçbir zaman gişe kaygısı olmayan filmlerden oluşmamıştır, bu film de açıkçası bağımsız bir film festivalinde aday olup ödül alsa kimse sesini çıkarmazdı. koca istanbul'da filmin yalnızca 5 salonda gösterimde olması filmden beklentilerin ne kadar düşük olduğunu göstermesi açısından anlamlıdır diye düşünüyorum.
--- spoiler --- bir film yalnızca "film" değildir. bazen tiyatro uyarlamalarına yaklaşır, bazen psikolojiye göz kırpar bazen edebiyata bazen de politikaya. sergei eisenstein sinema tüm sanatların en üstünü derken belki de sinemanın bu bütünleyici özelliğine işaret ediyordu. türler arasında gezinen ve bir film olmanın yanında politik olmayı başaran(sadece söylemiyle değil biçimsel olarak ta bunu başaran) beasts of the southern wild'in genç yönetmeni benh zeitlin adeta boyundan büyük bir işe kalkışıyor ve iyiki de kalkışıyor. keza yılın ilk bombasını patlatıyor. hushpuppy, bathtup isimli yerde fakir ama mutlu bir toplulukta babasıyla birlikte yaşayan altı yaşında küçük bir kız çocuğudur. babasının ne olduğu bilinmeyen bir hastalığa yakalanmasıyla birlikte evrenin işleyişi bozulmaktadır. hushpuppy'nin güçlü hayal dünyasının da devreye girmesiyle birlikte auroch denen orduyla baş etmesi gerekmektedir. filmin kısaca konusunu okuyunca bile insanın ister istemez kafası karışıyor. hastalık, antik öncesi yaratıklar neresi burası, neler oluyor diyorsunuz. fakat yönetmen zeitlin'in en büyük başarısı da zaten burada başlıyor. filmini belgesel düzeyinde bir gerçeklikle inşa ederken belgesel yanında eğreti durabileceğini düşünebileceğiniz masalsı öğeleri ustaca harmanlıyor. işi bu noktada bırakmayıp aynı zamanda politik bir metinde ekliyor. film, küresel ısınmanın iklimsel etkilerine dokundururken bir taraftan da devletlerin zorunlu göç ve kentsel dönüşüm politikalarına karşı direnenlere de göz kırpıyor. zaten filmin politik yönünün bu şekilde olması yönetmenin biçimsel olarak tercihlerine de yansıyor. filmde rol alan çoğu kişi yöre yerlisi olarak filme katkı sağlıyorlar. dolayısıyla film kolektif bir mücadelenin kolektif bir sanat ürünü oluyor. benh zeitlin henüz ilk filmiyle hem politik yönü bu kadar güçlü hem de masalsı bir filme imza atmış olmuş olması gelecek filmleri için şimdiden heyecana yol açıyor. umarım yeni filmi için arayı fazla uzun tutmaz ve biran önce yeni filmleriyle bizleri buluşturur; keza neler yapacağını, türler arasında nasıl bir gezintiye çıkacağını merakla bekliyorum. --- spoiler ---
