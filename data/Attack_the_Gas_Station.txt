----- dergi tadında yazma özelliği on ---- attack the gas station! (juyuso seubgyuksageun), 90'ların sonuna doğru yükselişe geçen 'yeni dalga' güney kore sinemasının en ilginç örneklerinden biri. yönetmen kim sang-jin 4. uzun metraj filminde, hem güney kore'de giderek etkisini artıran batı etkisini, hem de ülkenin geçmişinden ve geleneklerinden doğan bazı sorunları son derece absürd bir dille yorumluyor. filmde, birkaç gün önce soydukları benzin istasyonunu, sırf can sıkıntısından tekrar soymaya giden, bu arada istasyon çalışanları ve müşterileri rehin alan, ortalığı yakıp yıkan 4 gencin hikayesi anlatılıyor. istasyonda para olmadığını öğrenen bu birbirinden sorunlu 4 serseri, gelen müşterilerin paralarını almak amacıyla istasyonu işletmeye başlıyor. filmin etrafında döndüğü komedi unsuru bu 4 karakterin kendilerini eğlendirmek için buldukları yollardan oluşuyor. ayrıca istasyona gelen müşteriler, okul çeteleri, polisler gibi ögeler de filmdeki belirgin kara mizaha yardımcı oluyor. 'uzun eşek' in bize yerel bir oyun olmadığını öğreten filmde özellikle 4 ana karakterin oyunculukları üst seviyede. --- spoiler --- filmin mekan olarak seçtiği benzin istasyonu amerikan emperyalizmine gönderme yapması açısından çok manidar. daha açık bir gönderme ise, iki polisin pepsi içen ana karakterlerimizden birine parasını amerikan ürünlerine yatırmamasını söylemesiyle göze çarpıyor. filmin bence en kaliteli esprilerinden biri, karakterimizin pepsi'nin kore malı olduğunu söylemesi ve bu tezini pepsi logosu ve güney kore bayrağının benzerliğiyle savunmasıyla ortaya çıkıyor. yönetmen kim sang-jin okullarda ve askerde verilen baş üstünde durma cezası ve güney kore halkının çalışma performasını artırıcı sözler gibi örnekleri kullanarak da kendi toplumunun eleştirisini yapıyor. --- spoiler --- attack the gas station!, mizah anlayışı olarak gerçekten zor beğenilebilir bir yapıda. koreli arkadaşlarımdan duyduğuma göre sadece kore dili ve kültürüne hakim olanların anlayabileceği esprilerin sayısı da çoğunlukta. ancak yine de, orijinal senaryosuyla, muhteşem 4 karakteriyle(favorim ddan dda-ra) ve ilginç sonuyla izlenmeyi kesinlikle hakediyor. ----- dergi tadında yazma özelliği off ---- güzel film lan, yarısında çıkmadım.
