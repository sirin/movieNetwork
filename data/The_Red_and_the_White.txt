macar minimalist yönetmen miklós jancsó'nun hem yazıp hem yönettiği 1967 yapımı siyah beyaz filmi. film 1919 yılında geçmekte ve devrim ertesi yaşanan iç savaş dönemindeki kırmızı-beyaz asker ayrımını işlemektedir. her ne kadar bazı kitlelerce propaganda filmi olarak görülse de izlendiğinde hiç de öyle olmadığı görülür. zira macar yönetmen film boyunca kamerasını öyle bir kullanmıştır ki ağzınız açık izlersiniz. beş dakikaya varan plan sekansları, bugün bile tartışma konusu olan kamera açılarıyla jancsó adeta sinema dersi vermiştir. filmin bir de ilginç bir hikayesi var onu da paylaşayım istedim. 1968 cannes film festivalinde yarışacak filmlerden birisiymiş csillagosok katonak, ancak 1968 mayısında yaşanan olaylar yüzünde festival iptal edilince ne yazık ki gösterime girememiştir. popülaritesi çok yüksek olmayan ama yönetmen olmak isteyenlerin muhakkak izlemesi gereken kült filmlerdendir. http://www.imdb.com/title/tt0061537/
görsel açıdan çok zengin plan sekans ve mizansen konusunda ders niteliğinde 1967 yapımı miklos jansco filmi. özetle kızıllarla beyazlar arasındaki rusya iç savaşında kızıllara katılan macar komünistlerini anlatır. ama aslen anlatmaz. taraf tercih etmeden savaşın vahşetini, akıl mantık dışı doğasını, peynir ekmek gibi adam öldürüldüğünü anlatmaya gayret eder. ve bunu yaparken de olağanüstü bir mizansen ve görsellik kullanıyor. yönetmenin bir tarafa mensup olmasına rağmen iki taraf arasında denge kurarken kullandığı anlatımın önemli olduğunu düşünüyorum. bir hastaneyi beyazlar ele geçirdiğinde beyazların komutanı hemşirelerden kızıl ve beyaz hastaları birbirinden ayırmalarını ister. tehditlerden sonra yaralı kızıl bir askerle ilişkisi olan ve hatta onun beyazlar tarafından öldürüldüğüne şahit olan bir hemşire bunu yapar. akabinde kızıllar gelir ve hastaneyi kontrol altına alır. ilk iş olarak da kızıllarla beyazları ayıran hemşireyi öldürürler. savaşın özeti budur. bir grup askerin köylü kıza tecavüzünü önleyen subay da vardır beyazların arasında. ama bu çok küçük bir insanlık emaresidir. beyazların tutukluları salıp ardından av hayvanları gibi avlamalarının hemen ardından bir nefes aldırır sadece. uçakların saldırısı sonrası kızıl birlik liderinin silahını bırakıp kaçan mujiklerin her üçünden birini öldürmek istemesi de kızılların hanesinde yer alan insanlık dışı hikayelerden. silahları olmayan mujikleri sıraya sokup sayarak 3., 6., 9. vs. adamları seçmesi ise nedense bana daha korkunç geldi. filmde tarihe de çok hakim değilseniz uzun süre kimin kim olduğunu anlayamıyorsunuz. bunun da yönetmenin kasıtlı bir tercihi olduğunu düşünüyorum. yalnız çevresi sarılan kızıl bir birliğin la marseillaise söyleyerek beyaz ordunun üzerine yürümesini çok anlayamadım. hem savaş konusunu ele alması açısından hem de şahane siyah beyaz görselliği ile izlenmesi gereken bir film. 4.00/4.00
